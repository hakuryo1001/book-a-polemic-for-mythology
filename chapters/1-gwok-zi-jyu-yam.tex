
\chapter{\ruby{囻}{󱼒}之語音}


今日，十月九號，係諺文日。

諺文日，又稱之爲「韓字日」（{\koreanfont 한글날}），係南韓爲咗記念喺1446年，世宗大王公佈《訓民正音》（{\koreanfont 훈먼정음}）而定嘅國定假期。

北韓都有自己對應假期，定喺一月十五號。

之所以要咁大陣象舉國慶祝，係因為「諺文」嘅發明，解決咗朝鮮呢個國家嘅文字問題，事關喺諺文之前，韓國係冇自己嘅文字。諺文嘅發明，唔單止為韓語嘅「有音無字」「言文分離」提供咗解決方案，奠立咗「韓文」嘅基礎，仲為韓國奠基咗佢哋自己嘅獨立文化嘅基礎。如果倉頡係華夏文明嘅開端，話諺文係朝鮮文明嘅開端都唔係冇得拗。

\subsection*{諺文嘅發明背景}

「諺」嘅原意係「俗語」，顧名思義「諺文」一詞就係「表記俗語（朝鮮語）之文字」嘅意思。呢度其實都已經見到諺文嘅發明開端。

嗰陣時，韓語只不過係平民百姓嘅口語，貴族同士大夫雖然口講韓語，但係寫嘅就係漢字。想寫野，就必須用漢字。用漢字，你可以寫文言文。如果想將篇文言文用韓語讀返出黎，就要用一啲非常複雜、無咩系統嘅規矩，去將文言文句子轉化成為符合韓語語法嘅句子，先至得。如果你想寫韓語，姐係想「我手寫我口」，你淨係有漢字可以用。你就只可以用漢字，攞住漢字嘅音去寫韓語，亦即係通篇用「假借」嘅手法去寫，好聽你就係《萬葉集》，難聽啲你真係同「港女文」冇乜分別。而呢啲嘅查實係見招拆招嘅書寫手法，就衍生咗所謂嘅「鄉札」、「口訣」、「吏讀」。漢字本身要學就已經成本高，噉樣嘅文字秩序就令韓文嘅讀寫變得更加係難上加難。

朝鮮國嘅第四代國王世宗大王，好想喺佢嘅國家推行儒家禮教，但係佢寫用黎教育大眾嘅書，淨係可以用漢字，庶民根本睇唔明。佢嘅臣民，有野想講，都冇辦法喺書面上同佢表達。為咗解決呢個極度嚴重嘅「言文分離」問題，佢就下令要發明一隻新文字。喺《世宗原詔》度，佢話（原文係漢文）：
\begin{quotation}
  國之語音，異乎中國，與文字不相流通，故愚民有所欲言，而終不得伸其情者多矣。予爲此憫然，新制二十八字，欲使人人易習便於日用耳。

\end{quotation}
用粵語白話文講嘅話就係：

\begin{quotation}
  我哋國家嘅語音，同中國嘅唔同，所以同中國嘅文字唔啱牙。正因為係咁，愚民（唔識字嘅平民）就算有野想講（有冤情），最終好多都冇辦法同國家申訴。我為呢個問題深感悲哀，對佢哋面對嘅情況深感憐憫。所以，我而家就整咗二十八個新字出黎，希望人人都可以好容易學識，畀喺佢哋日常生活度攞黎用。
\end{quotation}

世宗大王發明嘅諺文，都真係相當之驚為天人。呢隻文字，表音奇準，使用規則奇簡，字符同字符之間喺字形設計上有耐人尋味嘅隱性邏輯，仲將中國「天地人」同陰陽學說暗合咗入去，仲借鑒咗漢字嘅六書原則並加以闡發托展——基本上前無古人，後無來者。同樣係漢字衍生出黎姊妹書寫系統，比如西夏文、女真文、喃字、方塊壯字、日本假名等等，都冇諺文咁科學——諺文稱之為東亞文字最為犀利者實在當之無愧。

呢隻文字，真係「智者不終朝而會，愚者可夾旬而學」。意思姐係「聰明人唔使一個朝頭早就可以學識，就算係白癡都可以十日內搞掂」。

\subsection*{反對諺文同戀慕中華嘅士大夫}
世宗嘅諺文推出咗冇幾耐，就有人出黎大大聲聲反對。最有代表性嘅，就係一個叫崔萬理嘅儒家士大夫。佢寫咗一篇題為《反對創建韓文》（又名《上疏反對世宗推行諺文》）畀世宗睇嘅上疏。裏面開宗明義就話：
\begin{quotation}
  我朝自祖宗以來，至誠事大，一遵華制，今當同文同軌之時，創作諺文，有駭觀聽。儻曰諺文皆本古字，非新字也，則字形雖倣古之篆文，用音合字，盡反於古，實無所據。若流中國，或有非議之者，豈不有愧於事大慕華？
\end{quotation}

我哋唔使翻譯晒出來都睇到佢嘅反對重點，就係「採用諺文，就係脫離中國，咁樣係違反『一遵華制』、『至誠事大』、『事大慕華』嘅國策。」乜嘢係「事大」呢？「事大」，姐係「事大主義」。「事大」一詞來源於《孟子》嘅「以小事大」。。「事大」裏面嘅「事」，可以理解為「服侍」。「事大」就係「為大行事」或者「服侍個『大』嘅野」。咁乜野（或者邊個）係「大」呢？就係中華，亦姐係中原皇朝，亦姐係中國。而「事大主義」注意，就係外交政策上視中原皇朝為中華（故此為「大」），以自己為「小」，而呢個外交政策上嘅體現，其中一部分就係文化上靠攏中國，將自己變成為「小中華」。崔萬理嘅意思就係，如果推諺文，就係違反朝鮮作為小中華嘅身分——言下之意就係，做得中華，就一定要用漢字。

佢之後又話：

\begin{quotation}
  自古九州之內，風土雖異，未有因方言而別爲文字者，唯蒙古、西夏、女眞、日本、西蕃之類，各有其字，是皆夷狄事耳，無足道者。《傳》曰：「用夏變夷，未聞變於夷者也。」歷代中國皆以我國有箕子遺風，文物禮樂，比擬中華。今別作諺文，捨中國而自同於夷狄，是所謂棄蘇合之香，而取螗螂之丸也，豈非文明之大累哉？
\end{quotation}

簡單黎講，就係話自古以來，就算方言唔同，都唔會改用其他文字（換句話就係佢認定韓語只不過係方言）——而唔用漢字嘅，就係自作夷狄。由華夏文明去開發夷狄，令佢哋變成為中華，就係古而有之嘅大道理姐；調返轉頭本來已經喺華夏文明裏面，跳返出黎做野蠻人，邊有咁嘅道理架？之後佢又話朝鮮好耐之前（春秋戰國時期）就已經有中原嘅「箕子」蒞臨，朝鮮仲繼承咗佢所帶黎華夏文化添
——我哋嘅文化，根本就可以同中華有得揮。家下你另起爐灶發明諺文，係放棄中國而將自己化為冇文化嘅野蠻人，係放棄蘇合呢種香草嘅香，而換黎曱甴卵嘅行為，噉樣仲唔係文明大倒退？

\subsection*{諺文之後嘅發展}

崔萬理$_{\text{fi li fe le}}$$_{\text{bi li baa laa}}$嘅理性批鬥，都唔係好阻止到世宗大王推行諺文。諺文好快就喺民間度流出去散播。但係唔係個個都接受同肯採用。開初大部分嘅名門望族同士大夫多對諺文嗤之以鼻，繼續用佢哋嘅漢字，要到二十世紀上流社會先至出現啲毫無系統嘅漢諺混寫。諺文就反而喺低下階層，尤其是係女人同奴婢之間度廣泛採用。唔少本來唔識字，亦唔會有機會識字同寫野嘅人，就攞住諺文黎寫日記。
但冇幾耐，諺文就畀人$_{\text{ban}}$咗。

朝鮮國嘅第十任國王燕山君，係一個大暴君，專搞埋晒啲寸斬、炮烙、拆胸、碎骨飄風等等嘅酷刑。而且佢又淫蕩非常，後宮膨脹，又時不時將啲佛寺改建成為妓院。百姓民怨沸騰，淨係得把口就用諺文寫野侮辱同詛咒佢。燕山君就下令取締諺文。而自此之後，諺文都主要淨係喺婦女同僧侶之間流傳使用，故諺文亦稱為「女書」或者「僧字」。

呢個情形一直到十九世紀末、二十世紀初朝鮮半島民族意識強烈提升先致開始有改變。大韓帝國高宗國王喺1894年至1896年間推動甲午改革，其中一部分頒布命令規定「法律條文與公文基本上應採用諺文；但全漢字或漢字與諺文混用的版本於必要時可以增加」。之後冇幾耐日本帝國夾硬吞併韓國嗰陣，日本人頒發咗《朝鮮教育令，規定埋一個星期中韓語同諺文嘅教育時數》（但韓語同諺文係冇官方地位），亦編製咗「詞根用漢字，虛詞用諺文」嘅韓文教科書。但係到第二次世界大戰開戰，諺文就被視為係朝鮮國族主義嘅象徵，又事被禁止使用。

諺文嘅下一個歷程碑，係1948年政府提出嘅《諺文專用法》。自此，韓漢混寫就真係抬頭。到咗六七十年代，極力主張使用諺文嘅總統朴正熙，喺1970年發表漢字廢止宣言，小學冚把爛廢除漢字教育。到咗1980年代中期，韓國嘅報紙、雜誌等，開始逐漸降低漢字使用頻率。噉係因為幾乎冇接受漢字教育嘅世代（諺文世代）開始佔多數，搞到漢字嘅出版物賣唔出——漢字續漸安樂死。

與此同時，北韓做咗自己嘅諺文拼寫改革，亦一刀切完全廢除晒所有漢字；中國改用簡體字，二簡字唔成功要打倒褪；星加坡曾經試過自己簡化漢字，但用用下就直接採用中國嘅簡體字方案快靚正；台灣、香港、澳門就繼續用繁體字；越南完全廢除漢字，採用以法文為參考基礎嘅拉丁拼音文字發明咗「𡨸國語」（chữ
Quốc ngữ）；而日本就繼續漢字假名混用。

而到咗近年，漢字教育喺南韓仍然係教育政策嘅一大爭議。有人認為廢除漢字造成嚴重文化斷裂，搞到韓國人連《世宗原詔》同自己嘅憲法都睇唔明。廢除漢字亦導致韓語無法攞自己嘅漢語詞根發展新詞彙，社會同經濟發展所需要嘅新詞彙只可以全部透過音譯英文呢種嘅烏呢媽叉手段黎解決。唔識漢字，亦令韓國同中國、日本、台灣等地文化交流上出現隔膜，甚至因為同音字問題而搞出「賤出名將事件」。但亦有人認為，漢字「三多五難」，而且而家諺文已經完全成熟，學漢字根本就多餘同嘥時間。況且，諺文咁鬼犀利，咁鬼精準，點解要學人地國家（中國）嘅野？最大力反對漢字教育嘅「韓字學會」甚至話「韓字係可以喺全世界面炫耀嘅科學文字」、「漢字係特權階層嘅反民主文字」、「根本就冇南韓國民認為韓字專用唔方便」。呢種嘅心態同朝鮮民族主義結合，都滋生咗唔少語出驚人嘅說話，譬如咩「韓國之所以可以科技發展一飛沖天係因為諺文奠定咗韓國嘅數學同邏輯基礎」。到咗而家，漢字復用喺南韓仲係處於一個唔嗲唔吊嘅狀態。

\subsection*{諺文畀粵語嘅啟示}

我哋而家嘅粵語，仍然處於一個未能夠全面「我手寫我口」嘅落後境況。「本字考」仍然係處理粵語「有音冇字」嘅主流方案，以拉丁字母為基礎文字嘅粵拼亦有其推廣——但呢啲嘅手法其實都係自己嘅問題同盲點。「本字考」嘅基礎理論同方法論其實非常可疑，生產解決方案龜速，而且毫無系統，民眾參與唔到。而且本子考完全係事後解決主義，係社會度有咁上下數量嘅人用一個詞，我哋先至會搵個本字出黎，故此追唔上民間粵語嘅高速發展，甚至係排斥自然發展。其實呢度已經見到本字考嘅方法論謬誤——如果個詞係新嘅，《康熙字典》裏面又點會有本字呢？咁樣唔係刻舟求劍係乜野？所以話呢，本字考其實係延續住粵語言文分離嘅劣況，雖然有陣時佢哋都生產到啲雅味不俗嘅方案，譬如「齮齕」（gee
gut）、「䒐䒏」（忟憎），同「𪘲牙聳䚗」（依牙鬆鋼）噉，都咪話唔話有聯綿詞嘅feel。


至於拉丁拼音方案，字型美感上同漢字相斥，即使全民識用，都冇人會當作為正式文字。除非我哋用極其粗暴極權嘅手段全面廢除漢字，將漢文粵語完全消滅打殘，將粵文構建成果推倒重來，喺呢個一片荒蕪嘅曠野度畀粵語全面採用粵拼，否則粵拼就只會係類似普通話拼音嘅輔佐子系統。外國人或者香港嘅少數族裔學咗粵拼，其實都會依舊係文盲，因為根本冇野係用粵拼寫。

韓國廢除咗漢字，其實可以話係個陰差陽錯嘅偶然，而唔係佢演化嘅必然結果。漢字好似已經喺韓國徹底死亡，但其實不然，佢仍然有復活嘅機會——只要政治環境風向改變，基本上係必定會復活，因為好似崔萬理嘅士大夫喺韓國依然存在。漢韓混用，反而先至係最自然同效益最大化嘅方案。所以，我哋應該從諺文歷史度專注嘅，唔係漢字嘅死亡，而係諺文點樣完成咗「韓語有韓文」個工程。更重要嘅，廢除漢字然後諺文專用所損失嘅，係比唔上唔用諺文夾硬用漢字寫韓文嘅荒謬。

「{\koreanfont \ruby{감사합니다}{󱢮󱍖󱪪󰻦󰣖}}」當然唔夠「感謝{\koreanfont 합니다}」咁多資訊啦；「{\koreanfont 안녕하세요}」（「安寧{\koreanfont  하세요}」）、「{\koreanfont  죄송합니다}」（「罪悚{\koreanfont 합니다}」）、「{\koreanfont 미안합니다}」（「未安{\koreanfont 합니다}」）、「{\koreanfont  실례합니다}」（「失禮{\koreanfont 합니다}」）等等嘅例子都睇到漢字嘅表意同跨語言溝通功效啦。但係我哋要對比嘅唔係「諺文專用」同「漢諺混用」，而係「諺文專用」同「漢字專用」。如果呢乍野全部用漢字寫，噉啲「habnida」點算呢？用「合尼大」假借黎寫？如果用漢字假借黎寫韓文會覺得係篤眼篤鼻嘅，噉點解「多謝曬」裏面嘅「曬」我哋又唔覺得係問題？呢個「曬」，無論你係用「曬」又好，「晒」又好，個詞都係同個漢字冇意思。你用漢字，反而係隱藏同模糊咗粵語嘅語法部件。同樣道理，「做咗」「做緊」「做埋」「做過」「做住」「做親」「做做下」嘅「咗、緊、埋、過、住、親、下」其實全部都係攞咗漢字黎做啲漢字唔應該做嘅野。

更重要嘅係，我哋香港人因為我哋嘅政治成見同我哋引以為傲嘅文化背景，好容易無視咗漢字教育，真係需要巨大成本。要民眾學漢字，你係要投入大量資源同事件架。雖然我哋會覺得喺依家呢個世代，呢啲錢同事件根本唔係啲乜野。但係諺文發明咗之後幾百年黎都冇政府支撐，都可以喺低下階層繼續傳承發展，反而漢字就無法擴張佢自己嘅領域，就已經暗示住邊一個嘅成本效益比較好。我哋因為愛戀漢字，所以抗拒所有漢字以外可能可以解決到我哋語言寫唔出嘅方案。某程度上，我哋係寧願保住漢字，粵語唔可以原汁原味我手寫我口都冇所謂。再簡單啲黎講，我哋個個都係崔萬理。

廣東話，配有自己嘅文字。粵語，配有自己嘅文字。我哋，配有自己嘅文字。
所以，要粵字改革。

央乙·止子·丩丐·丩百·亾乇·禾会·
亾丐·夫丂·〡〧〩·乃千·〡〇·央乙·〩·央乜·




\chapter{粵切字可「有邊讀邊」，毋需教育局，就可無師自通}

「粵切字」，又稱「粵砌字」，最犀利嘅·夫子·此居，就係佢可以啟動激活到香港人「有邊讀邊」嘅閱讀漢字能力，加上透過上文下理推理同我哋對既定詞彙格式嘅把握，基本上係可以一目瞭然讀得明。

呢個點係點解粵切$_{easily}$比所有其他拼音方案優勝嘅原因，包括諺文、假名，甚至任何一個拉丁拼音。佢哋全部都要教，但粵切字基本上唔太使：要識讀基本上唔識教，要識寫就當然要背字符——但係，你唔鍾意一個字符，都可以換。只要「反切」嘅拼音原則喺度，就唔使太擔心字符點樣變。「變態假名」幾百個，底層嘅原則係萬變不離其宗。

時粵切字，可以繞過官方教育機構，唔使去攞呢個所有人都認為必須攞到先至可以展開語文構建工程嘅體制嘅特質，係一樣就連「粵拼」都未必做到嘅嘢。所以，所有話必須攞到政權先好搞語文改革嘅說話，都係錯誤。粵切字，就係一個唔使去奪權就可以架空現時語文政權嘅方案。

而粵切字做到有邊讀邊，意味住佢可以話係我哋現時「粵製漢字」嘅進化品。與現時「粵製漢字」，或者「粵方言字」唔同嘅係，粵砌字係有系統，可以有規則地預測、組裝、延伸。唔似而家雜亂無章、不成系統，只有局內人識睇識用，局外人就一頭霧水。

粵切字，係我哋應該攞黎用嘅自然文字系統。粵切字，就係未來嘅粵字。


\chapter{點解漢字專用粵文對廣東話黎講係慢性自殺}
乜野係「漢字專用」？「漢字專用」就係淨係用漢字黎寫野。乜野係「粵文」？「粵文」就係將粵語口語完全透過文字表現於書面嘅文。咁，「漢字專用粵文」，就係淨係用漢字黎將廣東話口語完全表現於書面嘅文。

我哋而家大部份嘅粵文都係漢字專用，譬如《迴響》、蘋果，同啲$_{youtube}$字幕嘅粵文，都係漢字專用。

\subsection*{多語漢字專用嘅集體博弈不穩定}
如果廣東話以漢字專用嘅模式去書寫粵文嘅話，廣東話呢種嘅語言就會慢慢死亡。點解？因為廣東話呢者口講嘅語言，就會因為佢嘅書面語，係淨係用漢字寫。而喺一個時空之內，世間上最到只可以有一隻語言嘅書面語係漢字專用。如果世界上有多個一隻語言係漢字專用緊，就會構成唔穩定。而呢一個唔穩定嘅情況，會好快陷入競爭動態，到得返一個留低嗰陣先至會停止，回歸穩定。

\subsection*{漢字學習成本極高，係要學嘅話就一定係學利益最高嘅}
人要考慮邊隻語言去學或者用嗰陣，我哋係無法避免利益行頭嘅成本效益衡量分析。大部分人係唔會脫離到市儈嘅效益運算。人學語言，基本上籠統而言，就梗係盡求以最少嘅成本同負擔，就可及換取到最大嘅利益。

而好多時候，一個人去學習同使用某一隻語言嘅成本，係同嗰隻語言嘅文字掛鉤。如果兩者語言都係用同一隻文字，咁佢哋就會有一樣嘅文字學習成本。而對於用開其他文字嘅人黎講，兩隻都係用漢字嘅語言，學習成本會係差唔多——都係圍繞住漢字嘅學習成本黎計數。

\subsection*{漢字專用，客源重疊}

漢字嘅學習成本，係非常高。而個使用漢字到能夠存取利益嘅門檻，亦係非常高。基本上所有漢字專用嘅語言，都係面對住同樣嘅情況：學習成本高，啟鎖取利路途長、所需累積語言能力高。既然係咁，唔去學預計效益最高嘅語言嘅機會成本效益比就會大到難以承受—— 而大部分以利行頭嘅人，睇到呢一點，選擇已定。佢哋就必定係會去學效益最大嘅漢字專用語言，其他嘅都置之不理。而而家效益最大嘅漢字專用語言，係普通話，而唔係廣東話。所以，如果廣東話同普通話都一樣係漢字專用，廣東話嘅客源就必定輸畀普通話。

\subsection*{漢字學習成本極高，學完一隻漢字專用語言，難會再砌另外一隻}
雖然學咗一隻再學另外一隻，譬如學完普通話再學廣東話咁，因為你已經把握咗漢字，所以學第二隻漢字專用語言嗰陣可以慳返唔少成本。但係所慳返嘅同所賺到嘅比例唔係吸引得拒無可拒，加上唔係話個個都咁有魄力去不停咁學，好大機會出現嘅情況就係一百個人學咗一隻漢字專用語言嘅人裏面，之後再去學另外一隻嘅只有極度之少。姐係話，一旦一個人去咗學普通話之後，你想佢再兜返轉頭學廣東話？想創你個心。最緊要嘅係，所有漢字專用嘅語言都純粹因為佢哋係漢字專用而係死敵。佢哋因為自己係漢字專用，而逼使咗大家互相嘅客源為同一班人。而廣東話，係因為佢嘅政治同經濟現實，唔會鬥得贏普通話架。

\subsection*{中產：見利遷語，語言不忠}
仲有，以上嘅論點同分析，唔係淨係適用於外國人，而係粵語母語人士都適用。粵語為母語嘅父母，只要語言忠誠度稍微略低，比較容易見利忘義，就會表現曬上述嘅「棄粵追普」現象。加上嗰種完全無知嘅「咪都係用中文字！咪都係中文！」嘅思維，粵語為母語嘅父母就係將自己嘅子女送曬去學普通話，廣東話就係「無所謂啦」處理作罷。你見到而家幾多中產家庭由細路出世開始就淨係講英文，就已經可見端倪。粵語同普通話直接喺同一個文字體系度競爭，情況就更加差。廣東話，就會咁樣喺漢字專用嘅語文秩序度，監生被棋局餓死。一山不能藏二虎嘅規則顯然易見。漢字專用嘅語言，只可以有一個。

\subsection*{要漢字專用，就要坐穩「中文」嘅帝位}
呢個亦意味，如果你想廣東話係漢字專用，你就必須使所有其他都係漢字專用語言，一係就停止漢字專用改為「漢甲混用」，一係就吞噬佢哋。要漢字專用，你就要變成「中文」。要變成「中文」，你就要將所有其他嘅變成你嘅方言。

廣東話要漢字專用，就要殺死所有其他漢字專用嘅語言。

\subsection*{「阿乃椅子羽個乃教師二有馬下」—— 如果日文係漢字專用，你學得黎？}
曾幾何時，日本、朝鮮、越南，都係以漢字專用嘅語文秩序黎書寫佢哋嘅語言。日文嘅《萬葉集》就係咁樣寫「阿乃椅子羽個乃教師二有馬下」（昨日、あの椅子はこの教室にありました。）寫日文，論盡程度有而家粵文嘅漢字專用過之而無不及。

到咗而家，日本已經係假名漢字混用，韓國就諺文專用，而越南就係已經全盤拉丁化。因為漢字專用而語言消亡畀中國嘅中文吞噬嘅可能性因此而減。試問，如果佢哋仲係用漢字專用緊，論論盡盡咁去寫佢哋嘅語言（如圖），擺喺普通話隔離，你仲會唔會咁容易有心力去學佢哋？但係中國內嘅諸夏語言幾乎個個都仲係用漢字。上海嘅上海話、潮州嘅潮州話、惠州嘅客家話，安徽嘅安徽話，南昌嘅贛語，仲有香港嘅廣東話，通通都係用漢字專用。喺咁嘅情況下，你有咩誘因去犧牲學習普通話嘅機會，轉移去學其他嘅漢字專用語言？何來划算？答案就係：一啲都唔划算。而唔划算嘅後果就係你漢字專用嘅語言慢慢被淘汰，直至你迷失於歷史長河之中。

上述嘅演化機理已經喺香港展開咗好幾年。黎香港讀書嘅外國學生冇幾個係會學廣東話，甚至更加會因為已經學咗普通話，加上漢字同中文學術界嘅不誠實宣稱廣東話係中文方言（試問「話」點可能係「文」嘅「方言」？），個個都不屑學廣東話，不屑融入香港本地文化，甚至厭惡我哋此類嘅要求，倒返過黎發狼戾。我哋自己嘅中產，就更加係表現咗語言不忠嘅極致。佢哋攞住英文喺世界各地橫羅語利，講廣東話嘅普通階層就繼續捱廣東話嘅貧窮。廣東話，變緊一隻窮人同$_{non-stakeholder}$嘅語言。

\subsection*{漢字專用係自殺，粵漢混用可奔日韓}
漢字專用，係慢性自殺。如果廣東話要有希望可以逃出生天，要成為好似日文、韓文、越南文、甚至係好似英文、法文、德文咁偉大嘅語言，我哋就必須放棄漢字專用，放棄對漢字嘅迷戀。粵語配有繼續生存落去發展嘅天直—— 我哋配有自己嘅文字。粵切字，就係一個可以畀粵語直奔日韓嘅文字系統。粵切字，故此，應該成為粵字。粵切字，就係等住成為我哋未來嘅粵字。
